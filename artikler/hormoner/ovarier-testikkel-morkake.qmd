---
title: "Ovariene, Testiklene og Morkaken"
date: "2012.01.02"
---

Tilbake til [innføringen i hormonsystemet](../../hormonsystemet.qmd "En innføring i hormonsystemet").

Ovariene, testiklene og morkaken produserer en del hormoner, og deriblant kjønnshormonene som styrer de reproduktive evnene våre og sørger for at det er en forskjell på gutter og jenter. Under graviditeten produserer morkaken en del hormoner som påvirker både mor og foster.

## Ovariene

![](images/clipboard-3412821288.png)

Ovariene er en del av kvinnens forplantningssystem, og har primært to hovedoppgaver, som er å produsere kjønnsceller (eggceller) og å produsere hormoner. I løpet av kvinnens fertile alder vil mellom 4-500 eggceller fullføre en celledeling som gjør at de kan befruktes. Dette skjer i løpet av menstruasjonssyklusen, som styres hormonelt.

Hormonene som produseres i ovariene er østrogener (fellesnavn for de kvinnelige kjønnshormonene østradiol, østrol og østriol) og progesteron, som alle er steroidhormoner. Produksjonen av disse hormonene varieres i løpet av menstruasjonssyklusen. Her er en kort oversikt over de viktigste effektene av disse hormonene:

-   **Østrogener** – stimulerer kjønnsdriften og utviklingen av kvinnelige kjønnsorganer og kroppsformer. Østrogenene regulerer også [hypofysens](hypotalamus-hypofyse-binyrene.qmd) utskillelse av LH og FSH, som igjen regulerer produksjonen av kjønnshormoner.

-   **Progesteron** – stimulerer kjertelvekst, hemmer utskillelsen av LH og FSH. Progesteron er også en antagonist til insulin, som gjør at høye nivåer av progesteron er etterfulgt av økt insulinresistens.

Østrogener stimulerer produksjonen av et tyntflytende slim i livmorhalsen, noe som gjør befruktning lettere. Progesteron stimulerer produksjonen av at tyktflytende slim, som gjør det motsatte. Variasjonene i disse hormonene styrer når befruktning vil være mulig, og ved eggløsning er østrogennivået høyt og progesteronnivået lavt.

## Testiklene

![](images/clipboard-889618729.png)

Testiklene har, som ovariene, to hovedoppgaver, å produsere kjønnsceller (sædceller) og hormoner. Produksjonen av sædceller er avhengig av en temperatur som er 1-2 grader lavere enn kroppstemperatur, noe som forklarer hvorfor de er plassert på utsiden av kroppen. Hormonproduksjonen er ikke temperaturavhengig.

Tetiklene dannes i forsterlivet rundt nyrene. Deretter beveger de seg ned mot skrittet, og på veien vandrer de gjennom bukveggen. Dette gir en viss svakhet, som kan gjøre at innvollene kan presses gjennom åpningen. Dette kalles lyskebrokk, og er derfor vanligere hos menn enn hos kvinner.

De hormonproduserende cellene i testiklene kalles Leydig-celler, og disse produserer androgener, som er en fellesbetegnelse på mannlige kjønnshormoner, som alle er steroidhormoner. Det viktigste av disse er testosteron:

-   **Testosteron** produseres i testiklene, og fraktes til målcellene. Her omdannes de til dihydrotestosteron, som utfører funksjonene. Testosteron kan også omdannes til østrogener, noe som er mannens viktigste kilde til kvinnelige kjønnshormoner.

-   De viktigste effektene av testosteron er utvikling og funksjon av mannenes kjønnsorganer, maskulin oppførsel, kjønnsdrift, skjeggvekst og stemmeskifte. Testosteron vil også stimulere proteinsyntesen og vekst av skjelett og muskelvev, og androgenene defineres derfor som anabole (oppbyggende) hormoner.

## Morkaken

Morkaken er et organ som fungerer som en barriere mellom mor og foster. All næring som går til fosteret, går gjennom morkaken, noe som beskytter fosteret mot skadelige stoffer. I tillegg produserer morkaken en del hormoner som er viktige for både mor og foster, og her er de viktigste:

-   **Prolaktin** – øker matinntaket og insulinproduksjonen hos moren, noe som bidrar til vektøkning under svangerskapet.

-   **Morkakens vekstehormon** – reduserer insulinsensitiviteten, og øker insulinproduksjonen, noe som også bidrar til vektøkning.

I tillegg til at disse hormonene bidrar til vektøkning hos mor, er de også med å styre hvor næringen havner. Siden insulinsensitiviteten blir dårligere under svangerskapet, vil en mindre andel av næringen tas opp av muskel og fettvev, og mer vil gå til fosteret. Dette sikrer tilstrekkelig energi til fosteret, så lenge moren får i seg nok mat.
