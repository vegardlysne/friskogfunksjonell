---
title: "Velkommen til 2016 – tilbakeblikk og oppdateringer."
date: 2016.01.21
---

Da var det nye året kommet godt i gang, og julestøyen har fått tid til å roe seg. Jeg håper at alle har hatt en fin juleferie og fått anledning til å lade batteriene før det nye året slo inn for full musikk. I dette innlegget vil jeg skrive litt om hva som har skjedd i året som gikk og litt om hva som vil skje her på siden i året som kommer.

## 2015 – en oppsummering

I 2015 ble det publisert 22 artikler, noe som var en drastisk nedgang fra året før. Dette var selvfølgelig ikke etter planen, men en naturlig konsekvens av at de mest aktive bidragsyterne har vært opptatt på andre fronter. For Thomas sin del gikk første halvdel av året med til mye jobb som høyskolelektor på Atlantis Medisinske Høyskole. Deretter tok han fatt på sin doktorgrad ved UiO, hvor han skal studere vitamin A i relasjon til Hjerte- og karsykdom. På toppen av dette startet han opp sitt eget foretak, [Spis Nok](https://www.facebook.com/spisnok1/?fref=ts), der han tilbyr kostveiledning, samt gått inn i redaksjonen i [Norsk Tidsskrift for Ernæring](http://ntfe.no/).  Andrea har i løpet av 2015 levert masteroppgaven sin i nevrovitenskap, der hun gjennomførte en rottemodell på skiftarbeid, og skrev om hvordan dette påvirket døgnrytme og metabolisme. Hun har også vært på konferanser både i inn- og utland og presentert resultatene sine. Andreas er på sin side opptatt med medisinstudiene i Danmark, hvor han også bidrar til forskningen. Han har også påtatt seg redaktøransvaret for medisinstudentenes eget tidsskrift [Æskulap](http://legeforeningen.no/Student/Norsk-medisinstudentforening/asculap/?so=0),.

Et av hovedmålene mine da jeg startet Frisk og Funksjonell, var å bygge opp en kunnskapsbase (linker øverst til venstre) som kunne brukes som et oppslagsverk, både for meg selv og andre. Med god hjelp av noen av de andre skribentene, Thomas, Andrea og Andreas, vil jeg hevde at dette har vi klart. Det vil alltid være rom for å utvide, og det vil også skje ved anledning, men vi er fornøyde med det vi har bygget opp så langt.

## Mitt eget 2015

For min egen del har det siste halvåret vært preget av at jeg begynte i ny stilling som [doktorgradsstipendiat ved UiB](http://www.uib.no/personer/Vegard.Lysne). På forskningsfronten har den siste tiden vært ganske produktiv. Jeg har fått publisert mine to første vitenskapelige artikler, og holdt min første presentasjon på en vitenskapelig konferanse.

Den [første artikkelen](http://www.mdpi.com/2072-6643/7/6/4498) handler om et rotteforsøk der målet var å se hvordan et kyllingproteinekstrakt påvirket metabolitter tilknyttet homocysteinmetabolismen og B-vitaminstatus. Her var hovedfunnet at de rottene som fikk kyllingprotein hadde lavere homocysteinnivåer sammenlignet med kontrollgruppen som fikk melkeprotein. Den [andre artikkelen](http://www.mdpi.com/2072-6643/8/1/26), som ble akseptert rett før nyttår, var basert på resultater fra masteroppgaven min. Her har også Thomas bidratt som en av medforfatterne. Denne artikkelen er også basert på et rotteforsøk, der hovedmålet var å se hvordan aktivering av kjernereseptoren PPARα påvirket metabolitter tilknyttet enkarbonmetabolismen og B-vitaminstatus. I denne studien fant vi at aktivering av denne reseptoren førte til store økninger i metabolittene dimetylglycin, metylmalonsyre og vitamin B3, og artikkelen vil inngå som en av publikasjonene i doktorgraden min.

I sommer reiste jeg på konferanse i Frankrike, der abstractet mitt ble plukket ut til muntlig presentasjon. Dermed fikk jeg også for første gang prøve å presentere forskningen min muntlig på en internasjonal konferanse, noe som var en veldig nyttig erfaring. Lysbildene mine [kan dere finne publisert her](https://www.researchgate.net/publication/282857218_Elevated_plasma_dimethylglycine_predicts_cardiovascular_risk_only_when_plasma_methylmalonic_acid_is_also_high).

![](images/clipboard-2274142915.png)

Jeg har også publisert to artikler i Norsk Tidsskrift for Ernæring det siste året. Sammen med Jacob Juel Christensen og Magnhild Kverneland, publiserte vi et [debattinnlegg i diskusjonen om lavkarbo](http://ntfe.no/utgaver/23-nr-2-2015/200-lavkarbodietter-har-kommet-for-a-bli-men-horer-hjemme-i-klinikken). På tampen av året forfattet Thomas og meg en meningsartikkel om [ernæringsutdannedes deltakelse i samfunnsdebatten](http://www.ntfe.no/utgaver/24-nr-3-2015/210-meningsartikkkel-ta-faget-tilbake).

## Frisk og Funksjonell i 2016

Om vi skal være realistiske, så vil 2016 i likhet med 2015 preges av mer sporadiske oppdateringer. Likevel håper vi at det vi har bygget opp, med kunnskapsbasen i sentrum, fremdeles vil stå som en nyttig ressurs, både for oss selv og for andre, og at vi også klarer å publisere nytt stoff av interesse.
