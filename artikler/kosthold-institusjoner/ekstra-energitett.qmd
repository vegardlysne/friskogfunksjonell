---
title: "Ekstra energitett kost"
author: "Ingvild Thun"
date: 2014.03.27
---

Noen pasienter har problemer med å få i seg tilstrekkelig energi ved å følge standard [nøkkelrådskost](nokkelkost.qmd), men av og til er ikke dette heller tilstrekkelig. En utfordring kan være å få i seg store nok mengder mat til å dekke energibehovene, og da er neste alternativ ekstra energitett kost, som inneholder 40-50 % av energien/kaloriene fra fett og 20 % fra proteiner. Fordelingen er altså ulik *standardkosten*, og dette gjør porsjonene er mindre. Det er også lagt opp til flere mellommåltider. Kosten skal i utgangspunktet kun brukes i en kort periode.

![](images/clipboard-56261353.png)Ekstra energitett middag. Laks med potetmos laget med rikelig smør og fløte for ekstra energi. Denne porsjonen gir 1100 kcal.

## Målgruppe

Underernærte og/eller småspiste personer som er utsatt for underernæring kan ha nytte av energitett kost, samt pasienter som trenger å gå opp i vekt før en behandling eller operasjon. Å forebygge underernæring når matinntaket forventes å være lite eller behovet er ekstra stort, er viktig for rekonvalesens og best mulig utbytte av eventuell behandling.

## Matvarevalg

Kostholdet bør bestå av 40-50 % fett og det er ikke nøye hvilken type fett man velger, da det ikke er en langvarig diett. Fett er essensielt i en slik kost, da det gir mye kalorier på lite volum. Proteiner bør utgjøre 20 % av totalt energiinnhold, da får man dekket det økte behovet i underernæringstilstand og hindre ytterligere tap av muskelmasse. Det bør brukes fullverdige proteinkilder som kjøtt, fisk, egg, fjørkre og meieriprodukter. Karbohydrater vil da utgjøre omtrent 30-40 % av energien, og det er disse som må vike for fett for å kunne minske volumet. Det er spesielt frukt, grønnsaker, poteter, brød og kornvarer som må vike, derfor er ofte et vitamineraltilskudd nødvendig. Væske bør tilbys utenom måltider for å unngå at den fyller opp magen unødig når man skal spise. Næringsdrikker som inneholder en del energi kan være til stor hjelp hvis det er lettere å drikke enn spise. Jo mer småspist en person er, jo flere mellommåltider kan tilbys.

## Utfordringer

Hva er så **utfordringene** med en ekstra energitett kost? Det er utfordrende i seg selv å skulle få nok energi *og* proteiner på så liten mengde som mulig. Det er ikke bare å pøse på med fett, da proteinene er essensielle. Denne kombinasjonen kan være vanskelig å få til, og det er desto viktigere med mange små måltider. Dette kan i tillegg stimulere appetitten. Det anbefales multivitamin- og mineraltilskudd daglig, da man kan få i seg for lite via frukt, grønt og kornvarer.

## Praktiske råd for ekstra energitett kosthold

-   Bruk mye smør og dobbelt lag med pålegg
-   Velg mellomgrovt brød – tynne skiver
-   Grøt og supper kokes på helmelk eller fløte
-   Meieriprodukter med høyt fettinnhold – **aldri lettprodukter**
-   Potet, pasta og ris kan fylle ¼ av tallerkenen, ikke mer
    -   Samme med grønnsaker
    -   Kjøtt og fisk kan fylle ½ av tallerkenen
    -   Bruk rikelig smør, olje og sauser
    -   Frukt og bær kun i små mengder
    -   Ekstra sukker, honning eller sirup gir økt energiinnhold
    -   Drikk mest mellom måltidene – gjerne energiholdig drikke
    -   Spis dessert hver dag
    -   Mange små mellommåltider kan være avgjørende for å tilfredsstille energi- og proteinbehov
