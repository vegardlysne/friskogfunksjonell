---
title: "Har du god mobilitet i hoften?"
date: "2012.01.27"
---

Det er ingen tvil om at mobilitet i ulike deler av kroppen er helt sentralt for å ha en velfungerende og funksjonell kropp. Manglende mobilitet i en del av kroppen vil føre til ubalanser i andre deler av kroppen, og deretter følger kroniske belastningsskader som følge av kompensasjoner som oppstår. I denne artikkelen vil jeg ta for meg viktigheten av mobilitet i hoften!

## Uttøying

Mange har dårlige minner fra uttøying i gymtimen, men man ville jo såklart unngå å bli støl dagen etterpå, så man tøyde likevel. 30 sekunder på høyre foten, og så 30 sekunder på venstre. De siste årene har det foregått en debatt om hvorvidt tøying har noe for seg. **Utifra det vi vet i dag, kan vi konkludere med at tøying etter trening ikke vil redusere stølhet dagen etterpå.** Dette har en enkel forklaring; når du trener oppstår det små skader, rupturer, i musklene dine. Etter trening, når du restituerer deg, vil disse rupturene repareres og bli litt sterkere fra gang til gang. Om du tøyer en muskel hardt etter trening, vil du oppnå at disse rupturene blir større, og restitusjonstiden blir dermed lenger.

Dette betyr ikke at tøying ikke har noe for seg, men dersom du tøyer for å unngå å bli støl, kan du hvertfall legge den ideen fra deg først som sist!

### Hva er så tøying godt for?

Musklenes funksjon er å skape og motvirke bevegelse i kroppens mange ledd og knokler. Der en muskel skaper en bevegelse, f.eks. å bøye et ledd, vil det alltid være en annen muskel som utfører den motsatte bevegelsen (strekker ut leddet). Et godt eksempel på dette er overarmsmusklene. Biceps bøyer armen ved albuen, mens triceps strekker armen ut igjen.

**Optimal funksjon krever at det er et naturlig lengdeforhold mellom musklene som utfører motsatte funksjoner.** Hvis vi ser på kroppen som en helhet, så betyr dette f.eks. at det må være en balanse i lengdeforholdet mellom musklene på baksiden og fremsiden av kroppen. Kroniske forkortning eller forlengelse av en muskel vil alltid påvirke andre muskler.

Her kommer tøying til sin rett. Om en muskel er forkortet, vil tøying av denne føre til et mer funksjonelt bevegelsesmønster, noe som i stor grad vil virke forebyggende mot en del skader.

Musklene er innkapslet i bindevev, og en ting mange ikke er klar over er at dette bindevevet henger sammen som noen slags kontinuerlige bånd gjennom hele kroppen. En forkortning i en muskel vil derfor ikke bare føre til ubalanser ved det aktuelle leddet, men også forplante seg oppover eller nedover i disse bindevevsbåndene.

## Hvorfor er det viktig med mobilitet i hoften?

Nesten uansett hvilken bevegelse du skal utføre, så er hoften involvert. **Dersom hoften din ikke er bevegelig nok, vil det oppstå kompensasjoner enten over eller under hoften.** Dette betyr i praksis at de smertene du har i ryggen eller skuldrene kan være forårsaket av en ubalanse i nettopp hoften. På samme måte kan manglende mobilitet i hoften føre til kompensasjonsmekanismer som gjør at du får smerter i kneet.

Dersom du trener styrke, er du sikkert kjent med øvelser som knebøy og markløft. Dette er øvelser som krever god mobilitet i hoften for at de skal kunne utføres trygt og effektivt. Om du mangler mobilitet i hoften til å utføre knebøy skikkelig, skjer det kompensasjoner både i kneleddet og i korsryggen som på sikt kan føre til en del problemer.

Vår stillesittende livsstil påvirker musklene i hofteleddet i stor grad. Musklene på framsiden befinner seg mye i en forkortet posisjon, og tøying av disse vil helt klart være noe de fleste har godt av. Men er dette egentlig nok for å oppnå god hoftehelse?

![Noen av musklene i hofteområdet, noe som beskriver kompleksiteten rundt dette leddet!](images/clipboard-4231174566.png)

Kelly Starret har en doktorgrad i fysikalterapi, og står bak bloggen [Mobility Wod](http://www.mobilitywod.com). På denne siden legger han ut videoer der han demonstrerer forskjellige mobilitetsøvelser som hjelper til med å utvikle en funksjonell kropp. Jeg har nettopp startet å inkludere et par av disse øvelsene selv, og merker stor forbedring! Derfor vil jeg anbefale alle å ta en titt på denne siden og utforske videoene som ligger der!

Siden dagens tema er hoftemobilitet, legger jeg ved noen videoer som tar for seg nettopp dette!

\[video 1\](http://www.youtube.com/watch?v=JBHzXF-mVjY)

\[video 2\](http://www.youtube.com/watch?v=JfHFkG9fjz4)

\[video 3\](http://www.youtube.com/watch?v=UY31J5BeKrg)

\[video 4\](http://www.youtube.com/watch?v=Q2v9povq8CI)
