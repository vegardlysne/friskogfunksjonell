---
title: "Ketose eller ketoacidose?"
date: "2012.01.03"
categories:
  - ketose
  - lavkarbo
---

Ketose og ketoacidose er to begreper mange blander sammen. Har disse egentlig noe mer til felles enn noenlunde like navn? Senest i et [nettmøte med lege Erik Hexeberg](http://tpn.vg.no/intervju/lege-erik-hexeberg-er-for-lavkarbo-send-ditt-spoersmaal-her/2616) kom det et spørsmål fra en medisinstudent som lurte på hva han syntes om at normalvektige gikk rundt med ketoacidose over tid. Her er det behov for en oppklaring i begrepene!

Les også om [ketonmetabolismen](metabolismen/ketonmetabolismen.qmd).

## Hva er ketonlegemer?

For å forstå hva ketose er, må vi først vite hva ketonlegemer er, og hvorfor de produseres. Når fettsyrer brytes ned i leveren, dannes det ketonlegemer, som er vannløselige energimolekyler. Disse kan fraktes med blodet til målcellen, der de går inn i sitronsyresyklusen og gir energi. Disse ketonlegemene kan i motsetning til fettsyrer krysse blod-hjerne-barrieren, og kan derfor fungere som energi for hjernecellene. **For de som trodde at hjernen bare kunne bruke glukose som energi, så er dette altså feil**. Faktisk kan hele 75% av hjernens energibehov dekkes av ketonlegemer, noe som er livsviktig og blant annet gjør oss i stand til å overleve perioder med lite mat.

Produksjonen av ketonlegemer settes i gang når tilgangen på glukose er lav, som f.eks. hvis du går i lengre tid uten å spise (f.eks. om natten) eller spiser i retning av lavkarbo. Denne tilstanden betegnes som kostindusert ketose, og er helt naturlig. Alle mennesker har i løpet av livet vært i ketose, ikke minst som nyfødt. Normalt sett bidrar ketonlegemene med 2-3% av kroppens energibehov ved et vanlig kosthold.

Ketonlegemer er sure, og senker pH i blodet om konsentrasjonene blir store nok. Derfor har kroppen noen måter å kvitte seg med overskuddet på. En del forsvinner gjennom pusten, noe som kjennetegnes ved en karakteristisk acetonlukt (aceton er et av ketonlegemene). Resten av overskuddet vil fjernes gjennom nyrene og havner i urinen.

## Hva er ketose?

Ekstreme lavkarbodietter, såkalt ketogene dietter, baserer seg på at man skal være i ketose. Da snakker vi om målbar ketose, der man kan påvise ketonlegemer i urinen. Dette oppnår man ved å spise tilstrekkelig lite karbohydrater, slik at produksjonen av ketonlegemer blir høy nok. Mange opplever at en slik diett er veldig tung i starten, men etterhvert som kroppen tilpasser seg å bruke ketonlegemene som energi vitner de fleste om en økt energi og høyere metthet, som kan komme av at de i større grad henter energi fra eget fettvev. Disse diettene er av denne grunnen veldig effektive for å gå ned i vekt, men [en diett er bare effektiv så lenge man klarer å holde seg til den](diett-livsstilsendring.qmd), og ketogene dietter kan være vanskelig å holde seg til over lang tid. Ketogene dietter har også i lang tid vært brukt i behandlingen av epilepsi.

En ketogen diett består typisk av 5E% fra karbohydrater, 15-25E% fra protein og resten fra fett. Derfor blir de også ofte omtalt som fettdietter eller fettkurer i media. Det er klart at det høres skremmende ut at fett skal utgjøre 70-80% av energiinntaket, men med tanke på at fett er veldig energitett, så blir ikke mengdene så veldig store likevel. Personlig mener jeg at det ikke er nødvendig for en normal person å gå så drastisk til verks, og man kommer langt med en langt mer [moderat tilnærming til kosthold](lavkarbo-livsstil.qmd), men for sterkt overvektige kan en ketogen diett være en veldig god start på vektnedgangen!

Ketose er som sagt en tilstand alle vil befinne seg i til tider, og er helt ufarlig. Alle som spiser lavkarbo vil være i en eller annen grad av ketose, selv om den ikke nødvendigvis lar seg måle i urinen. Hvor mye karbohydrater kostholdet må inneholde før ketonproduksjonen blir ubetydelig, vil være indviduelt, men i praksis er ikke dette noe å tenke på.

Ketose kan også induseres av sult og dermed et stort energiunderskudd. Å være i ketose på grunn av dette er ikke en spesielt gunstig situasjon, og det er viktig å skille mellom sultindusert ketose og vanlig diettindusert ketose.

## Hva er ketoacidose?

Ketoacidose er en livstruende tilstand der en forsuring av blodet (acidose) gjør at man kan havne i koma og i verste fall dø. Navnet viser til at acidosen er forårsaket av ketonlegemer. Dette er imidlertid en tilstand som i utgangspunktet bare oppstår hos de med diabetes type 1, og bare dersom de grovt feilberegner insulintilførselen. Derfor kalles tilstanden ofte diabetisk ketoacidose. For alle andre er ikke dette noe å bekymre seg for.

Ketoacidose er en tilstand der produksjonen av ketonlegemer kommer ut av kontroll, og opphopningen av ketonlegemer gir en forsuring av blodet som kan være livstruende. For at en slik produksjon skal være mulig, må tilgangen på frie fettsyrer være høy. Ved mangel på insulin vil frigjøringen av fettsyrer fra fettvevet være stor, og økte nivåer av glukagon vil stimulere omdanningen til ketonlegemer i leveren. Dette vil ikke skje hos personer med egen insulinproduksjon. Normalt sett vil insulinet også bremse produksjonen av ketonlegemer, men dersom det er for lite insulin så vil ikke dette skje, og produksjonen kommer ut av kontroll.

For en normal person vil det ikke produseres noe særlig med ketonlegemer når blodsukkeret er høyt, mens for en med diabetes type 1 er det nettopp dette som skjer. Mangelen på insulin gjør at blodsukkeret øker, og cellene får heller ikke tilgang på glukosen. Da sendes det signaler til leveren om å produsere ketonlegemer, og siden insulinmangelen også har gitt økte mengder frie fettsyrer i blodet, får vi en tilstand der ketonproduksjonen blir høy kombinert med at blodsukkeret er høyt, med andre ord en umulig tilstand for et friskt menneske.

Jeg syns dette bildet på en god måte illustrerer gangen i diabetisk ketoacidose:

![http://dtc.ucsf.edu/living-with-diabetes/complications/diabetic-ketoacidosis/](images/clipboard-1415643015.png)http://dtc.ucsf.edu/living-with-diabetes/complications/diabetic-ketoacidosis/

Det er også en annen form for ketoacidose, og det er alkoholisk ketoacidose. Dette kan ramme langvarige alkoholikere, og henger sammen med mangel på [thiamin](naeringsstoffer/thiamin.qmd) og den påfølgende utviklingen av sykdommen beriberi.

## Avslutning

Hovedpoenget med denne artikkelen var å vise at det er stor forskjell på ketose og ketoacidose. Det ene er en helt naturlig og ufarlig tilstand, mens det andre er en livstruende tilstand som i utgangspunktet bare kan ramme de med diabetes type 1.

Alt for ofte blandes disse to tilstandene sammen, ofte av folk som absolutt burde vite bedre. Ofte skulle man tro at disse bevisst bruker det som skremselspropaganda for å få folk til å velge bort lavkarbokosthold. Etter min mening er dette i såfall feil måte å gjøre det på, da det rett og slett ikke har rot i virkeligheten.

Neste gang du ser eller hører uttalelser som at "*ketose er det samme som når diabetikere får føling*" eller lignende (det er en faktisk uttalelse fra en ernæringsprofessor), kan du riste forsiktig på hodet i visshet om at du hvertfall vet bedre!
